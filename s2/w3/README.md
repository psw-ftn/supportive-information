Poslednja nedelja drugog sprinta podrazumeva tri zadatka:

1. (Svi, raspoređeni u 4 podtima) Analizu konkurencije, odnosno aplikacija koje gađaju slično tržište.
2. (Svi) Backlog grooming spram svega naučenog o projektu.
3. (Svi) Revizija i retrospektiva sprinta, po uzoru na [prethodni sprint](https://github.com/psw-ftn/supportive-information/blob/master/s1/w2/s1e-review-retrospective.md).
<br><br><br><br>
# 1. Analiza konkurentnih rešenja
U okviru ovog zadatka je potrebno analizirati postojeće aplikacije i sajtove slične projektu koji razvijate i koji u nekoj meri predstavljaju konkurenciju na tržištu. Cilj ovog zadatka je sticanje uvida u probleme koji su prisutni u ovom domenu, analiziranje postojećih rešenja tih problema, prepoznavanje korisnih funkcionalnosti koje bi bilo dobro imati i analiziranje poslovnog modela konkurencije.

Potrebno je odabrati minimum 4 aplikacije koje imaju sličan domen i ciljnu publiku kao vaš projekat, gde je potrebno da jedan podtim analizira jednu aplikaciju. Ako ste se već organizovali u smislene podtimove koji sadrže 3-5 člana, možete koristiti vašu grupaciju. Ako niste identifikovali podtimove, preporuka je da formirate 4 grupe po 4 člana radi bolje komunikacije.

Aplikacije treba da budu dovoljno kompleksne i bogate funkcionalnostima kako biste mogli izvršiti kvalitetnu analizu. Za svaku analiziranu aplikaciju je potrebno zabeležiti sledeće podatke:

- Naziv aplikacije (Upisati informaciju u koloni <i>Title</i>),
- Link do aplikacije (<i>Link</i>),
- Opis čemu aplikacija služi (<i>Description</i>),
- Za svaku aplikaciju je neophodno sprovesti analizu i dokumentovati je uz pomoć [Lean Canvasa](lean-canvas.md).
- Spisak funkcionalnosti iz date aplikacije koje biste uveli u vaše rešenje (može da bude u obliku korisničkih priča ili teza sa linkovima na funkcije).
<br><br><br><br>
# 2. Backlog grooming
Kada ste završili sve analize konkurencije, potrebno je da se sastanete na nivou tima kako biste sproveli aktivnost *backlog grooming*. Kao pripremu za ovu aktivnost, potrebno je da se upoznate sa konceptom hijerahijskog backloga, koji je **[ovde istaknut](https://youtu.be/BDK4w-LIF7k)**. Preporuka je takođe da razmislite u kom pravcu biste želeli da se vaš softver razvija kako biste došli spremni na sastanak.

Cilj zadatka je da saberemo sve što smo naučili o domenu problema i softverskom rešenju koje pravimo, kako bismo usmerili dalji razvoj softvera i definisali zadatke za S3. Konkretno, sabiramo:

- Funkcionalnosti koje smo do sada implementirali vođeni zahtevima koje su nastavnici definisali.
- Razgovore koje smo imali sa našim klijentima u S1.
- *Lean Canvas*e i odabrane funkcionalnosti od konkurentnih rešenja.

Koristeći ove izvore informacija, potrebno je da kompletan tim razgovara o pravcu u kom bi usmerili razvoj svog proizvoda. Rezultat ove aktivnost treba da bude:

1. Definicija cilja vaše organizacije, gde je moguće da tim definiše više ciljeva (npr. 1-2 za svaku rolu - šta želi vaša organizacije da postigne za date korisnike). Ciljeve možete definisati kao kartice na Trellu u posebnu listu kartica koje nazivate ciljevi.
2. Definicija velikih Epica iz kojih ćete izvlačiti zahteve za S3 i S4. Možete uvesti novu listu kartica koju ćete nazvati "Product Backlog" između ciljeva i sprint listi kartica. Svaki epic treba da ima [checklistu](https://support.atlassian.com/trello/docs/adding-checklists-to-cards/), gde je svaka stavka checkliste jedna potencijalno veća kartica.
3. Iz Epica, izdvajanje kartica sa ukupnom vrednošću od 8 do 12 story poena (koristite S2 kartice iz prve dve nedelje za uzor poena) koje će rešavati deo tima u S3.

Sve ideje koje ste sakupili do sada (tokom intervjua i analize konkurencije), a koje nisu završili u definisanim Epicima možete obrisati/arhivirati.
